Prosvjedni skup u Škabrnji
Izražavamo zabrinutost nad činjenicom da je skupina mještana iz Prkosa i Škabrnje 1. svibnja 2012. organizirala prosvjedni skup na mjestu gdje se nedavno nastanila obitelj Đanija, koju se percipira kao romsku obitelj.
Prosvjedni skup je navodno započeo neprimjerenim riječima „Od pamtivijeka u Škabrnji nema ni Srba ni Roma, a neće ih biti ni ubuduće.“ Uvažavajući osjećaje stanovnika Škabrnje i sve što su proživjeli, napominjemo da ovakvim izjavama nema mjesta u Hrvatskoj 21. stoljeća.
Prema navodima nekih medija, na skupu je bilo stotinjak osoba, neke od kojih su bile uključene u ograđivanje vlastitih parcela, a na skupu su izrečene i neke druge krajnje neprimjerene i nezakonite izjave.
Napominjemo da je diskriminacija u Republici Hrvatskoj zabranjena Ustavom, brojnim međunarodnim ugovorima te Zakonom o suzbijanju diskriminacije. Do diskriminacije dolazi i kada skup nije nasilan, ali se na njemu koristi neprimjeren govor, koji može biti temelj za pokretanje građanskog ili prekršajnog postupka temeljem Zakona o suzbijanju diskriminacije, ali i kaznenog postupka ukoliko je došlo do počinjenja  kaznenog djela govora mržnje.
Dodatno navodimo i da je krajnje neprimjerena  ponuda koju je načelnik Škabrnje  navodno dao da „će otkupiti zemljište samo da bi otišli“, a što se također može smatrati diskriminacijom odnosno poticanjem na diskriminaciju.
Kao središnje tijelo nadležno za suzbijanje diskriminacije u Republici Hrvatskoj zatražili smo od policije izvješće o predmetnom skupu  te da li su poduzete ili će se poduzeti kakve mjere. Uputili smo posebno upozorenje načelniku općine Škabrnja, a upozoravamo građane na potrebu izbjegavanja sukoba i smirivanja napetosti, kako ne bi došlo do daljnjih neželjenih situacija.
Kako osnažiti suradnju između Europske grupe nacionalnih institucija za zaštitu ljudskih prava   (u sastavu Međunarodnog koordinacijskog tijela za nacionalne institucije pri UN-u) i Agencije za temeljna prava Europske unije, kako zajednički ostvariti veći utjecaj na institucije Europske unije, kako koristiti brojne ekspertize Agencije u radu nacionalnih institucija, bile su glavne teme redovitog godišnjeg zajedničkog sastanka, održanog u sjedištu Agencije u Beču 18. travnja 2012.
U okviru projekta Ujedinjenih naroda “Održanje mira i jačanje kapaciteta za inkluzivni lokalni razvoj”, delegacija Zaštitnika građana Republike Srbije boravila je 19. i 20. travnja 2012. u posjeti Uredu pučkog pravobranitelja. Projektom je pored ove studijske posjete omogućeno otvaranje  tri ureda zaštitnika građana na jugu Srbije radi povećanja dostupnosti institucije građanima toga područja. U sastavu delegacije su stoga bili savjetnici u novootvorenim regionalnim uredima koje je posebno zanimalo iskustvo Pučkog pravobranitelja u radu po pritužbama nacionalnih manjina. Organizatori ove studijske posjete odabrali su instituciju pučkog pravobranitelja kao primjer dobre prakse i instituciju koja je prva započela s radom i ima najviše iskustva od svih sličnih institucija s područja bivše države.
Tijekom dvodnevnoga posjeta šesteročlana delegacija Zaštitnika građana imala je prigodu upoznati se s ovlastima, organizacijskom strukturom i radom Pučkog pravobranitelja, te odnosima s relevantnim državnim tijelima i suradnjom s međunarodnim institucijama. Najviše je bilo zanimanja za iskustva u rješavanju konkretnih pritužbi koje se tiču poglavito nacionalnih manjina. Bila je to prigoda za razmjenu iskustava u oblasti zaštite i unapređenja ljudskih prava i za daljnje jačanje suradnje.
Institucija Zaštitnika građana tijekom 2011. godine ostvarila je 15 782  kontakata s građanima koji su podnijeli 3 640 pritužbi. Otvoreni uredi u Bujanovcu, Preševu i Medveđi bilježe porast obraćanja pa je tijekom 2011. godine u njima ostvareno 4 182 kontakta s građanima, koji su podnijeli 41 formalnu pritužbu.
Izvješće o radu za 2011. godinu
Okrugli stol o prijedlogu reforme Europskog suda za ljudska prava
