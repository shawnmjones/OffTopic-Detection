U Uredu pučkog pravobranitelja 12. srpnja 2012. godine održan je prvi sastanak Nacionalnog preventivnog mehanizma za sprečavanje mučenja i drugih okrutnih, neljudskih i ponižavajućih postupaka ili kažnjavanja (NPM). Pored stručnjaka Ureda pučkog pravobranitelja, u rad NPM-a uključena su i dva predstavnika akademske zajednice te dva predstavnika udruga registriranih za obavljanje djelatnosti iz područja zaštite ljudskih prava. Na prvom sastanku članovi NPM-a dogovorili su se o načinu i planu rada za 2012. godinu.
Najraširenija diskriminacija u području rada i zapošljavanja
 
ZAGREB, 27. lipnja 2012. – Diskriminacija u Hrvatskoj najraširenija je u području rada i zapošljavanja, čak u 63 posto slučajeva. Zatim slijede zdravstvena zaštita, pravosuđe, i postupanje policije. Socijalno porijeklo i imovinsko stanje istaknuti su kao najučestaliji razlozi za diskriminaciju, dok je nacionalna pripadnost pala s prvoga na drugo mjesto. Isticanje imovinskog stanja kao glavnog razloga za diskriminaciju može se pripisati rastu nezaposlenosti i padu ekonomske moći širih slojeva društva.
Rezultati su to istraživanja javnog mišljenja o diskriminaciji u Hrvatskoj, predstavljenog na okruglom stolu „Jačanje Ureda pučkog pravobranitelja u suzbijanju diskriminacije u Hrvatskoj“ koji se održao danas u Zagrebu u organizaciji Pučkog pravobranitelja i Programa Ujedinjenih naroda za razvoj (UNDP) u Hrvatskoj.
Usporedna analiza s rezultatima sličnog istraživanja provedenog 2009. godine ukazuje na neznatne razlike u stavovima i razini informiranosti. Zanimljivo je naglasiti da većina građana, njih 59 posto i dalje ne zna koje je središnje tijelo zaduženo za suzbijanje diskriminacije,  iako je vidljivost institucije Pučkog pravobranitelja četverostruko veća u odnosu na 2009. godinu. Još uvijek više od trećine građana smatra kako je diskriminacija vrlo veliki problem.
Pučki pravobranitelj predao je Hrvatskom saboru temeljem Zakona o suzbijanju diskriminacije  Izvješće o pojavama diskriminacije u 2011. godini.
Prateći brojne slučajeve u kojima se ukazuje sumnja na diskriminaciju, pučki je pravobranitelj crpio podatke iz nekoliko izvora: pritužbi građana i nevladinih organizacija, vijesti i informacija iz medija i raznih internetskih portala, sudske prakse, neovisnih istraživanja, te izvješća domaćih i međunarodnih organizacija i institucija.
Obavijest za medije
IPA projekt „Uspostava cjelovitog sustava za zaštitu od diskriminacije“
