Izjava g. Ante Kulušića, saborskog zastupnika i visokog dužnosnika stranke na predizbornom skupu Hrvatske demokratske zajednice u Šibeniku 27. 11. 2011. g. „ne želimo da nam homoseksualci hodaju po poljani“, neprihvatljiva je, predstavlja primjer izražavanja netrpeljivosti i diskriminacije po osnovu seksualne orijentacije.
Takva izjava ne samo da je kršenje temeljnih vrijednosti Izbornog etičkog kodeksa nego je i javno poticanje na diskriminaciju, što je zabranjeno Zakonom o suzbijanju diskriminacije i Zakonom o ravnopravnosti spolova.
Stoga posebno zabrinjava činjenica da ispad netrpeljivosti i poticanja na neravnopravnost nije ni ovog puta naišao na trenutačnu osudu i ograđivanje sudionika ovog stranačkog skupa niti je takva osuda uslijedila naknadno.
Ponovno ističemo da predizborna kampanja ne smije biti izgovor za ovakve ispade kao i da se poziv na diskriminaciju i ograničavanje temeljnih ustavnih prava s obzirom na seksualnu orijentaciju ne može pravdati slobodom govora i mišljenja.
Projektom „Jačanja kapaciteta institucije pučkog pravobranitelja 2009/11“ kao središnjeg tijela za suzbijanje diskriminacije, kojeg financira UNDP, predviđeno je osposobljavanje djelatnika koji rade na rješavanju diskriminacijskih pritužbi radi ujednačavanja postupanja kod nekih otvorenih pitanja koja se pojavljuju u primjeni Zakona o suzbijanju diskriminacije zbog njegove nedorečenosti. Radionica je održana 11. studenog 2011. zajedno za djelatnike Ureda pučkog pravobranitelja te Ureda pravobraniteljice za ravnopravnost spolova, Ureda pravobraniteljice za osobe s invaliditetom i Ureda pravobraniteljice za djecu. Predavači su bili profesor na Pravnom fakultetu u Zagrebu, prof.dr.sc. Alan Uzelac i sutkinja Visokog prekršajnog suda Branka Žigante Živković.
U organizaciji Agencije za razvoj Ujedinjenih naroda u studijskom posjetu instituciji ombudsmana Republike Estonije boravili su predstavnici institucija pučkog pravobranitelja, pravobraniteljice za osobe s invaliditetom i pravobraniteljice za ravnopravnost spolova u razdoblju od 1. do 5. studenoga 2011. godine.
Projekt "Jačanje kapaciteta pučkog pravobranitelja"
