يوم 1 أغسطس أنا ما نزلتش. شفت في التليفزيون انهم بيفضوا الاعتصام. أخويا كان في الاعتصام. كلمته قال لي: الحقني بينضرب عليا نار في عمر مكرم وكان بيبكي. رحت عند عمر مكرم لقيت رائد جيش قلت له أخويا بيصلي ومش عارف يطلع. قال روح عند الباب هنفتح وخدهم.
 
كنت رايح أفطر عند واحد صاحبي في حدايق المعادي، نزلني الاتوبيس في التحرير عشان أركب المترو، جيت أركب المترو قفشتني الشرطة العسكرية، عسكري أمن مركزي مسكني وسلمني لعسكري شرطة عسكرية وسلمني لمجموعة عساكر ضربوني. سحبوا مني النضارة وكسروها برجليهم ودخلوني في المدرعة وكان فيها ناس بتنزف وريحة المدرعة وحشة جدا من الزحمة والدم.
 
يوم 23 يوليو اتحركنا من ميدان التحرير الساعة 1، وصلنا عند مسجد النور لقينا الجيش مقفل الطريق خالص، أسلاك شائكة ومدرعات. فوجئنا ان فيه ناس يتطلع من الشوارع الجانبية تضربنا بالعصي وطلع علينا واحد بسكينة كبيرة ومعاه ناس كتير بتضرب.
حدفوا علينا طوب ومولوتوف وزجاج وناس فوق البيوت بتحدف طوب. بعد شويه أصحاب العمارة طلعوا فوق السطوح واعتذروا والضرب وقف من فوق.
اقرأ المزيد
أول يوم رمضان خلصت شغل من ماسبيرو الساعة 2 العصر ونازل مترو التحرير مروح لقيت 3 أشخاص مدنيين في المترو تحت السلم قالولي تعالى (يا بن ال...) شتايم على طول أخذ البطاقة وكسرها وكان معايا ألف جنية أخدها مني، ضرب بالأيد وشلاليت طلعوني فوق وركبوني مدرعة.
استلموني عساكر الجيش قالولي يا كفرة يا ملحدين خربتوا البلد وضرب وتف وشتايم وسخة، حسيت بالأغماء من كتر الضرب ، ربع ساعة العربية اتحركت لقصر عابدين (س 5)  نزلونا من العربية ووقفونا طوابير وبعدين قعدونا قرفصة، بنسأل أخدتونا ليه محدش عارف.
