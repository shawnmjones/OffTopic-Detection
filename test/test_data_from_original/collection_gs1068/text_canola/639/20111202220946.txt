عماد عبد العظيم عبد العظيم، سائق، نفذ حكم سحن خمس سنوات، وحين ذهب لتنفيذ المراقبة أكثر من مرة قيل له أن المراقبة رفعت لأن الأقسام لم تكن تعمل بكامل طاقمها حتى وقت قريب بعد الثورة.
يوم 5 سبتمبر ألقي القبض عليه بسبب كسر المراقبة، فعرض علي النيابة وأوضح الأسباب وعاد إلي قسم مينا البصل، ولأنه ذكر انه خرج من السجن بعد ثوره 25 وقبل محاكمه العادلي بشهرين  ثار عليه ضابط المباحث  عماد عبد الظاهر، وقام بضربه في شتي أنحاء جسده وبعدها أمر المخبرين بخلع ملابسه وادخل قلم في مؤخرته عدة مرات مسببا له جروحا، وحسب أقواله لا زالت الجروح موجودة.
تقدم مركز النديم ببلاغ للمحامي العام نيابات غرب برقم 2662 لسنه 2011 ففتحت نيابة مينا البصل التحقيق وأمرت بإحالته لتوقيع الكشف عليه بواسطة الطب الشرعي 
رفض الطبيب توقيع الكشف فعدنا للنيابة مره أخرى فلم تكترث.
بعدها ذهبت قوه من مباحث القسم ومعهم الضابط وقاموا بتكسير المنزل وجاءته عدة مكالمات تهديد بتلفيق القضايا والاعتقال.
تقدمنا ببلاغ  آخر أمس رقم 163 تظلمات محام عام غرب ضد رئيس مباحث القسم وضد النيابة العامة.
جدير بالذكر أن الضابط عماد عبد الظاهر كان ضمن قوه مباحث قسم سيدي جابر،  والذين تم اتهامهم أكثر من مره بجرائم تعذيب منها خليل إبراهيم خليل الذي  تم حرقه وكسر قدمه وقد ناظره مركز النديم في عام 2008، وكذلك صلاح احمد محمد الذي تعرض أيضا لهتك العرض، وأثناء خدمته حدثت جريمة قتل خالد سعيد ومن بعدها قتل أحمد شعبان.
ح.م.، طالب، أولى حقوق
أنا اتمسكت تاني يوم رمضان الساعة 10 بالليل. كان فيه مظاهرة بتنادي بالإفراج عن الناس اللي اتقبض عليهم أول يوم. كنت فيها وبعدين رجعت بعد ساعة ونص وقفت قدام كنتاكي. جه ظابط شرطة عسكرية مسكني. كانوا بيقبضوا على أي حد. خدني عند الصينية. جيش وشرطة واقفين لقيته بيقول كلمة "سحور". لقيتهم كلهم بيضربوا بالبيادات، بالشوم، بالرجل حوالي 20 عسكري.. حوالي 10 دقايق أنا وواحد تاني.. وبعدين حطني في العربية لحد الساعة 4 الفجر. جه ضابط تحريات عسكرية خد التليفون كسره في الأرض وقعد يتف في وشنا ويقول انتوا بتشتموا المشير.. بابا المشير.. ده بابا.. بتشتموا في سامي عنان.. وقعد يضربنا بالأقلام ويشتم في أهالينا انتوا ولاد كذا.
رحنا على س 5 قعدنا يوم في الحجز على البلاط، واليوم اللي قبله ماتسحرناش. طلعنا من س 5 الساعة 2 الضهر ودوني التحريات العسكرية عند المقدم محمد صالح. دخلنا لقينا محضر مكتوب بيقولي امضي عليه. أمر العساكر تغمي عنينا بقماشة وقعدني على ركبي وهو قاعد على المكتب وقعد يلطش فيا ويضربني بسيف إيده في زوري. أقوله أنا صايم حرام كده – قاللي كلنا صايمين.. قال لازم تمضي – قلت له أنا معملتش حاجة عشان أمضي. قال انتوا اللي بتعملوا المظاهرات لازم تمضي – قلت والله مش همضي. لقيته جاب إليكتريك كده. الأول كنت سامع صوته وبعدين قعد يكهربني هنا (على وجهي) يقول انت عارف ده بيعمل ايه؟ أقول له آه هاتجيب شلل.. يقول تمام زي الفل.. كهربني في كتفي، في صوابع إيديا، كل ده ما مضيتش. أمر العساكر تكلبشني بإيديا من ورا ويجروني على السلم وخدوني على الحمام يغطسوا وشي في المياه بعدين رجعوني ليه تاني. راح شد البنطلون وقعد يكهربني تحت البنطلون.. يوم ونص ده بيحصل معايا في التحريات العسكرية.. ويضربني ويكهربني.. يغرقوني في المياه وسمعني تسجيل إن حد علقوه على عروسة ومات ورموه في الصحرا وحد بيقول في داهية، فيه غيره. معرفش بقى ده بجد ولا رعب وخلاص.
ع.ف.، سيدة، 36 سنة، الجيزة
أنا عايشة مع زوجي وأولادي، جوزي بيشتغل عامل توزيع أنابيب بوتجاز وابني بيدرس وبساعده في الشغل، إحنا مكناش مهتمين بالسياسة خالص، قالوا الشرطة بتقتل في الشعب، لكن منزلناش ميدان التحرير يوم 28 يناير.
تاني يوم، الساعة 4 العصر زوجي وابني أحمد نزلوا الشغل، أتصلوا بيا أصحاب ابني وقالوا رجعي أبنك الدنيا والعة برة، اتصلت بابني رجع من المستودع وطلبت منه ماينزلش.
كانوا بينزلوا كل يوم يحرسوا البيت مع السكان لحد يوم 3 فبراير. الدنيا هديت قالوا يناموا ومايسهروش، في الوقت ده كان ابني محمود نزل ميدان التحرير ومارجعش من يوم 28 يناير فضل قاعد هناك، 3 فبراير عرفنا من صحابه إنه متعور وواخد غرز في دماغه، راح أبني أحمد مع صاحبه يوم الخميس 3 فبراير الساعة 9:30 يشوفوا محمود. كان حظر التجول ابتدا من الساعة 5. عند جامع حمد في أول فيصل تقريباً الساعة 10 عند الدبابة مسكوهم ورموهم في الدبابة للصبح الجمعة 4 فبراير قبضوا عليهم ورحلوهم.
هم مسكوهم في فيصل لكن كتبوا في المحضر انهم مسكوهم من التحرير وإنهم بلطجية. انقطعت صلتنا بيهم من اليوم ده، يوم 20 فبراير لقيتهم، كان بعد ما دوخنا. رحنا الهايكستب قالوا مش عندنا رغم إنهم كانوا هناك. قالوا دول راحوا الوادي الجديد، جوزي راح وقعد قدام الوادي الجديد اربع أيام (بعد ما قالوا له في الهايكستب هيخرج من هناك) وفعلاً زارهم وكانوا لابسين أزرق في السجن. في اليوم الرابع أمين الشرطة قالهم تعالوا بعد سبع أيام. رجعوا الوادي الجديد بعد أسبوع قالوا لهم دول عليهم أحكام روحوا النيابة العسكرية في القاهرة.
عم الولد أتصل من الفيوم قال العيال نازلين في جريدة الأخبار وواخدين 5 سنين سجن علشان كان معاهم مفرقعات، يعني عملوا لهم أحراز زور. ضابط واخده من فيصل وكتب إنه واخده من ميدان التحرير والتاني كتب إنه واخده من على سطح عمارة في التحرير وهم أصلاً من جامع حمد.
طبعاً أنا مستنية النقض. ابني طالب في أولى زراعة ده اللي بيوزع انابيب مع والده. وصاحبه اللي كان خارج معاه يدوروا على أخد 5 سنين وده طالب في دبلوم صنايع آخر سنة والدته معندهاش غيره مع اخته لما سمعت الخبر جالها مرض القلب.
اقرأ المزيد
م.ع.م.، عامل بمحل كشري، متزوج ولديه ولد ثلاث سنوات، وبنت شهرين ونصف.
أنا كنت متابع مع أصحابي في التليفون اللي كان بيحصل مع أهالي الشهدا في البالون وبعدين شفت الأمن المركزي بيضربوا أهالي الشهدا فنزلت وضابط الأمن المركزي كان بيقول إحنا خدنا أوامر خلاص ما نضربش كنا بنقوله أقفلوا شارع محمد محمود واللي يجي عندكوا ابقوا أمنعوه . حاولت أتلم على شوية ناس مثقفين وقولنا نحاول لو لقينا حد شكله محترم نحاول نسحبه ونخرجه في الميدان. في ناس كانت بتهتف وبس لكن مابيحدفوش طوب ولا حاجة، ده حتى كان فيهم مجموعة بتأمن المحلات ومافيش أي حاجة أتسرقت.
الامن المركزي كان بيضرب بسلاح قنابل غاز في واحدة جت في وش واحد والتاني في ضهره، وواحد من زمايلنا اللي اتمسكوا أخد 3 غرز في ضهره وكان في عساكر معاهم سلاح أبيض.
استلمني ضابط ملازم أول قعد نص ساعة يضرب فيا خدني دخلني العربية وقالي بتضربونا يا ولاد ال........ أنتوا فاكرين نفسكم رجالة أنتوا خولات.
هو اتحرك بالعربية ودخل في مكان فيه مدنيين كبار في السن هما لابسين ملكي فامفيش رتب قاله يا باشا أتفضل.
اسمك إيه ياله – دي الحاجات اللي معاه، كان معايا كارنية الوفد قالي أنت بقى من بتوع الدستور أولاً ولا الإنتخابات أولاً قلت له أنا عن نفسي بقول الدستور أولاً قال طب لو غير الوفد موقفه قلت له ماليش دعوة أنا ليا رأيي وجه واحد ضربني قال له لأ ماتضربهوش هنا.
ح. م. م. طالب، خدمة اجتماعية، صحفي تحت التمرين.
أنا نزلت يوم 28/6. سمعنا إن أم شهيد اتضربت واللي حصل يوم 28/1 حصل تاني، نزلت الساعة 9 بالليل لقيت ضرب وخرطوش وميكروفونات  ماسكينها وبيشتموا فينا. روحت ورجعت تاني الساعة 8 الصبح لقيت شكلهم أتغير واتنظموا وبقوا بيضربوا غاز وبقى معاهم بلطجية شايلين سلاح أبيض وبيضربوا طوب وكر وفر قدام الجامعةالإمريكية .. وقت القبض كنت واقف بين المتظاهرين واللي بيضربوا.. بيني وبين الداخلية 700 متر وكانت معايا الكاميرا علشان كنت باصور للجرنان .. الامن المركزي دخل في الشارع اللي إحنا فيه، دخل علينا ألوفات من عسكر الأمن المركزي يمكن 500 من هنا و300 من هنا كماشة وأول حاجة يمسكوا العصاية ويضربوا الواحد فينا على دماغه. كل واحد مننا عليه عشرين واحد ضرب وجر على الأرض، ضرب بالعصيان وضهر البندقية وبالبيادة.. شويه ولقيت كهربا على دماغي. أغمى عليا وهم بيضربوني وقعت من الضرب فضلوا يضربوني لغاية ما صحيت، جرجرة مع ضرب لحد عربية الترحيلات، دخلت العربية دي كانت قارب النجاة.. الضرب لو حد صوره هيقول إن اللي بينضرب ده مات .. قفلوا علينا وقافلين الشبابيك.
دخلت لقيت الناس كلها سايحة في دمها.. وأنا كمان سايح في دمي وهدومي متقطعة، كلمت خالي قلت له أتقبض عليا من عند وزارة الداخلية، قال لي أنا جايلك والضابظ خد التليفون.
فيه ضابط معرفش مين دخل علينا عربية الترحيلات يقولنا كلكوا هتروحوا ورا الشمس وهتطلعوا على التلفزيون دلوقتي وكلام كله تهديد.
الكاميرا بتاعتي عسكري أمن مركزي سرقها وحطها في جيبه .. صحابي كلهم اتسرقت منهم حاجات.. إحنا بالنسبة لهم وليمة .. مصلحة حلوة قوي لما يقبضوا علينا.
العربية اتحركت رحنا س 28، مارضيوش يقبلونا، كانوا هيقبلونا بصوا على العربية لقونا سايحيين في دمنا مارضيوش، رحنا على المخابرات، قدام طيبة مول نزلوا اتنين أجانب كانوا معانا نقول في إية؟ مايردوش، قعدنا نخبط في العربية وجه الضباط قالوا: لو عايزين نؤذيكم كنا عملناها من بدري. أنتوا ساعات وماشيين. رحنا س 28 قبلونا وبرضه ضباط الداخلية يقولوا انتو ا هاتمشوا دلوقتي .
أم الراوي، 51 سنة، منيا القمح
كنت معتصمة يوم 28 يونيو في الصينية من يوم مسرح البالون، اتعرضنا أكتر من مره للضرب من الأمن المركزي والشرطة العسكرية وكنت موجودة في مسيرة العباسية. ويوم الإفطار عند عمر مكرم في رمضان.
يوم العباسية أنا مارضتش امشي في المسيرة لأن كان في أخبار إنها هتتضرب ومش هتوصل لوزارة الدفاع. فيه ناس قررت تروح. ركبت المترو ورحت. كان هناك أكتر من عشرين نفر وكنا هنعتصم (ننتظر المسيرة)  لكن عرفنا إن المسيرة اتمنعت وإن في العباسية ضرب، رحنا العباسية لقينا هناك مدبحة.. زجاج وطوب ودم على الأرض، صرخت ضربوني ستات ورجاله لابسين مدني وإحنا راجعين شفت أمن مركزي بيغيروا هدومهم المدني، بيقلعوا الجلاليب والقمصان ويلبسوا لبسهم الميري، الجيش نفس الوضع لقيناهم قاعدين على بطاطين وبيخلعوا هدومهم وبيلبسوا لبس الصاعقة ، كانوا هيمسكوني واخدت كام عصاية على جسمي. وبرضه ناس منهم (من الشرطة) خلصوني لما لقوني تعبانة. وصلت التحرير في المترو، في الميدان لقيت ابني واخد 3 مطوات على راسه الي كان بيحمي البنات، نزلوا عليهم بأقفاص (صنادييق البييبسي) وكسروها على راسه وضهره. 
أول يوم رمضان بعد صلاة الضهر سمعنا إن الجيش هيسبنا نفطر وكمان هيبعت فطار، الساعة واحدة الضهر هجم علينا الجيش، لقينا مدرعات جاية من من جميع الاتجاهات، شارع قصر النيل، شارع المتحف، شارع عمر مكرم. لقيت جيش (ناس لابسة لبس الصاعقة وشرطة عسكرية ببريهات حمرا) داخلين في المقدمة ومن ورا امن مركزي ووسطهم بتوع أمن الدولة (دول هما اللي كانوا بينتشوا فينا ويشدونا ويوقفونا على الأرض وبعدين العساكر يضربونا). هدوا الخيمة وعسكري ضربني بالبندقية على ضهري، مسكوا ابني وواحد تاني معاه مسكتهم وحموني، وقعونا أنا وهما على الأرض. ضربوني على رقبتي وكتافي وشدوا الحجاب بتاعي وكومونا إحنا التلاتة فوق بعض ودفعونا للأمن المركزي، صرخنا وناس سلكتنا وقالوا لنا امشوا من هنا، لقينا بتوع الأمن المركزي بيقولوا لهم ماتسيبوهمش. الشرطة العسكرية مسكتنا تاني حدفونا لبتوع الجيش في الصينية قعدت اشتم وادعي عليهم، ده الجيش بتاع 6 أكتوبر؟ جه ضابط جيش مسكنا وقال لهم سيبهم لي وبعد كده سابنا نمشي، كان في ألم فظيع في ضهري لسه موجود، وصباع رجلي الشمال فيه شرخ.
يوم 1 أغسطس أنا ما نزلتش. شفت في التليفزيون انهم بيفضوا الاعتصام. أخويا كان في الاعتصام. كلمته قال لي: الحقني بينضرب عليا نار في عمر مكرم وكان بيبكي. رحت عند عمر مكرم لقيت رائد جيش قلت له أخويا بيصلي ومش عارف يطلع. قال روح عند الباب هنفتح وخدهم. طلع أخويا وآخرين. لسه بأكلمه لقيت واحد لابس مدني ضربني من ورا بايده على قفايا.. اتوهمت وتنحت، خنقني وقال: خد أخوك وروح يا ابن .....
قلت له بتشتم والدتي ليه حرام عليك. فضل يضرب بالبوكس ورا بعض.
وعمل اشارة بيده
جم 5 لابسين مدني، جم عليا، كلهم بيضربوا فيا.
قلت لهم انت كده كده واخدني. بتضرب ليه؟
سبوا الدين واستمروا في الضرب. وبعدين رموني في المدرعة
أخويا راح المدرعة بقول له ده هو كان جاي ياخدني. قالوا له امشي دلوقتي. أخويا رفض راح مركبه وعايا هو صاحبي أحمد
في المدرعة كان فيه 8، زحمة جدا، مفيش مكان لرجلين. العساكر كانوا بيضربونا بالجزم
ويقولوا كل ده عشان تبطلوا تقولوا يسقط المشير. قلت له: الجيش غير المجلس وهو يعني لو المشير مات مصر هتموت؟
تيجي تتكلم في الموبايل ياخدوه منك
أخدوا 8 صوروهم
نقلونا الساعة 10 مساءا تقريبا على 3 عربيات ترحيلات جيش، أصغر من عربيات الشرطة. كنا بقينا 113
سألت احنا رايحين فين؟ قال: س 28 نيابات
