In Nederland gelden regels die zeggen dat gelijke gevallen gelijk behandeld behoren te worden. Helaas gebeurt dat niet altijd. Mensen worden nog steeds uitgesloten van werk, opleiding of het verkrijgen van bepaalde goederen of diensten op grond van irrelevante kenmerken.
Om deze uitsluiting tegen te gaan, kent Nederland de gelijkebehandelingswetgeving. Deze wetgeving is complex en onderhevig aan verandering. Daarom werd in 1994 de Commissie Gelijke Behandeling (CGB) ingesteld. Een onafhankelijk, landelijk college dat toeziet op de naleving van haar oordelen, adviseert en voorlichting geeft over gelijke behandeling.
Als u een klacht wilt indienen dan kunt u contact opnemen met de Commissie Gelijke Behandeling (030 888 38 88). Ook kunt u hier een klachtenformulier downloaden . Dit kunt u invullen en vervolgens sturen naar:
Oordeelnummer 2010-130
Bedrijf maakt verboden onderscheid op grond van leeftijd door een kandidaat af te wijzen voor een functie omdat hij niet voldoet aan de maximum ervaringseis.
Een man uit 1980 solliciteert op een functie als recruiter bij een bedrijf. Hij wordt afgewezen omdat hij niet voldoet aan de gestelde maximum ervaringseis. Het stellen van de maximum ervaringseis levert indirect onderscheid op grond van leeftijd op. Het bedrijft stelt dat zij met het stellen van de ervaringseis tot doel heeft een junior kandidaat te werven ten behoeve van een divers, wat ervaringsjaren betreft, samengesteld team. De Commissie acht het doel legitiem en het middel passend. Zij overweegt echter dat het middel niet noodzakelijk is omdat het doel ook met minder onderscheidmakende middelen te bereiken is. Het bedrijf maakt jegens de kandidaat derhalve verboden onderscheid op grond van leeftijd.
Oordeelnummer 2010-129
Compenserende maatregelen voor 55-minners vanwege vervallen prepensioen leiden niet tot verboden onderscheid ten opzichte van een 55-plusser.
Vanwege een wetswijziging is het per 1 januari 2006 niet meer mogelijk om prepensioen op te bouwen. De wet staat wel toe dat deelnemers aan een prepensioenregeling, die op dat moment
55 jaar of ouder zijn (55-plussers), nog wél prepensioen mogen opbouwen. De werkgever heeft in overleg met de Ondernemingsraad en de vakbonden besloten om voor de deelnemers jonger dan
55 jaar (55-minners) een gelijkwaardige regeling te treffen, binnen de mogelijkheden die er nog zijn.
Een 55-plusser dient een klacht bij de Commissie in omdat hij van mening is dat de 55-minners worden overgecompenseerd door de getroffen maatregelen.
De werkgever en de vakbonden laten aan de hand van cijfers zien wat de effecten zijn van de maatregelen. Daaruit blijkt dat de jongere 55-minners een lichte overcompensatie krijgen, maar de oudere 55-minners nog steeds een nadeel ondervinden ten opzichte van de 55-plussers, die nog gebruik mogen maken van de oude prepensioenregeling. De Commissie concludeert dat het voordeel van de jongere 55-minners niet zodanig groot is, dat de werkgever, het pensioenfonds en de vakbonden in strijd met de gelijkebehandelingswetgeving hebben gehandeld ten aanzien van deze klager. Daarnaast is ook niet gebleken dat er alternatieven waren geweest voor de getroffen maatregelen. Geen verboden onderscheid.
Oordeelnummer 2010-128
Een bedrijf heeft geen verboden onderscheid op grond van leeftijd gemaakt door het treffen van een compensatieregeling voor het wijzigen van de vakantiedagen-, leeftijdsvakantiedagen- en ADV-regeling.
Een bedrijf heeft zijn regime van vrije dagen gewijzigd, waarbij de leeftijdsvakantiedagen geheel zijn afgeschaft en de ADV-dagen grotendeels. Het bedrijf heeft in verband met deze wijziging een compensatieregeling getroffen, waarbij de werknemers op individuele basis financieel worden gecompenseerd voor het werkelijk aantal dagen dat zij minder hebben, in vergelijking met de situatie daarvoor. Een werknemer heeft aangevoerd dat in de compensatieregeling onderscheid op grond van leeftijd wordt gemaakt, nu hierin een financiële vergoeding is opgenomen voor in het verleden genoten leeftijdsvakantiedagen. Collega’s die ouder zijn dan de werknemer ontvangen een hogere financiële vergoeding, omdat zij recht hadden op meer leeftijdsvakantiedagen.
De werknemer stelt dat hij gedurende de rest van zijn dienstverband met het bedrijf financieel nadeel zal ondervinden van deze regeling.
De Commissie oordeelt dat in de compensatieregeling onderscheid op grond van leeftijd is gemaakt, maar dat dit leeftijdsonderscheid objectief gerechtvaardigd is. Hierbij heeft voor de Commissie gewogen dat de compensatieregeling kan worden beschouwd als een overgangsmaatregel, met het karakter van een afbouwregeling. Het leeftijdsonderscheid zal na verloop van een aantal jaren verdwijnen, bijvoorbeeld omdat een werknemer het maximum van zijn schaal heeft bereikt.
