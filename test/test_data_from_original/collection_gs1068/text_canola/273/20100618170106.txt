In Nederland gelden regels die zeggen dat gelijke gevallen gelijk behandeld behoren te worden. Helaas gebeurt dat niet altijd. Mensen worden nog steeds uitgesloten van werk, opleiding of het verkrijgen van bepaalde goederen of diensten op grond van irrelevante kenmerken.
Om deze uitsluiting tegen te gaan, kent Nederland de gelijkebehandelingswetgeving. Deze wetgeving is complex en onderhevig aan verandering. Daarom werd in 1994 de Commissie Gelijke Behandeling (CGB) ingesteld. Een onafhankelijk, landelijk college dat toeziet op de naleving van haar oordelen, adviseert en voorlichting geeft over gelijke behandeling.
Als u een klacht wilt indienen dan kunt u contact opnemen met de Commissie Gelijke Behandeling (030 888 38 88). Ook kunt u hier een klachtenformulier downloaden . Dit kunt u invullen en vervolgens sturen naar:
Oordeelnummer 2010-92
Geen bewijs voor vermoeden van discriminatie op grond van seksuele voorkeur op de werkvloer.
Een leerling-bakker klaagt bij de Commissie over discriminatie op de werkvloer. Hij zegt door zijn werkgever te zijn aangesproken als “homo” en “flikker”. Ook zijn deze termen op zijn pen geschreven die hij gebruikt tijdens het werk. De werkgever ontkent ooit deze termen te hebben gebruikt om de leerling-bakker aan te spreken. Getuigenverklaringen bevestigen de stellingen van de werkgever. Er is daarom geen bewijs dat de werkgever de leerling-bakker heeft gediscrimineerd. Wel is komen vast te staan dat een collega op een pen van de leerling-bakker de woorden “homo” en “flikker” heeft geschreven. De werkgever heeft deze collega daar op aangesproken. Geen verboden onderscheid.
Eenzijdige beëindiging vrijwilligersovereenkomst vanwege leeftijd.
Een ideële handelsorganisatie besluit een maximumleeftijd (75 jaar) in te stellen voor haar vrijwilligers. De organisatie hoopt zo de vergrijzing onder haar vrijwilligers tegen te gaan en een vrijwilligerstekort door gelijktijdige uitstroom te voorkomen. Met meer jonge vrijwilligers hoopt ze ook jonge klandizie aan te trekken. In het kader van dit nieuwe beleid beëindigt zij de overeenkomst met een 78-jarige vrijwilligster die sinds vijftien jaar voor haar werkt.
Het besluit tot beëindiging is eenzijdig genomen. Daarom is de uitzondering van artikel 7, eerste lid, onderdeel b, WGBL niet van toepassing. Het is niet duidelijk hoe de beëindiging van de overeenkomst met de 78-jarige vrijwilligster bijdraagt aan de realisering van deze doelen. Het leeftijdsonderscheid is daarom niet objectief gerechtvaardigd.
Sociale werkvoorziening maakt geen onderscheid bij het aanbieden van cursussen.
Een man is werkzaam bij een sociale werkvoorziening. Hij is slechtziend. De man stelt dat de werkvoorziening geen aangepaste cursussen en bijbehorend cursusmateriaal aanbiedt. De sociale werkvoorziening betwist dit en stelt dat alle cursussen desgewenst kunnen worden aangepast. De voorwaarde is alleen dat een cursus pas kan worden gevolgd wanneer deze is opgenomen in het persoonlijk ontwikkelplan van de medewerker en de cursus functiegerelateerd is.
De Commissie stelt vast dat het traject om het persoonlijk ontwikkelplan van de man vast te stellen nog loopt. In het kader van dit traject is kort voor de zitting door een gespecialiseerde externe organisatie een onderzoek afgerond naar de arbeidsmogelijkheden van de man. Op basis van dit onderzoek zullen de man en de sociale werkvoorziening moeten vaststellen welke cursussen de man wil volgen, of deze aansluiten bij zijn functie en hoe deze passen in zijn persoonlijk ontwikkelplan. Vervolgens zal de sociale werkvoorziening, indien dit voor haar geen onevenredige belasting vormt, moeten zorgen voor aangepaste cursussen. Pas wanneer de sociale werkvoorziening voor dit alles onvoldoende zorg draagt, kan er sprake van zijn dat zij in strijd handelt met het verbod van onderscheid op grond van handicap of chronische ziekte. Nu dit op het moment van de zitting nog niet aan de orde is, oordeelt de Commissie dat er geen sprake is van onderscheid op grond van handicap of chronische ziekte bij het aanbieden van cursussen.
